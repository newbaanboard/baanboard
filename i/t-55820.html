<!DOCTYPE html PUBLIC "-//W3C//DTD XHTML 1.0 Transitional//EN" "http://www.w3.org/TR/xhtml1/DTD/xhtml1-transitional.dtd">
<html xmlns="http://www.w3.org/1999/xhtml" dir="ltr" lang="en">
<head>
	<meta http-equiv="Content-Type" content="text/html; charset=UTF-8" />
	<meta name="keywords" content="Jan Baan in zee met Google, baan,baanerp,erp,forum,discussion,bulletin board" />
	<meta name="description" content="[Archive] Jan Baan in zee met Google Nederlandstalig forum" />
	
	<title>Jan Baan in zee met Google [Archive]  - Baanboard.com</title>
	<link rel="stylesheet" type="text/css" href="../styles.css" />
</head>
<body>
<div class="pagebody">
<div id="navbar"><a href="../index.html">Newbaanboard</a> &gt; <a href="../index.html">BB Language Forums</a> &gt; <a href="../index.html">Nederlandstalig forum</a> &gt; Jan Baan in zee met Google</div>
<hr />
<div class="pda"></div>

<hr />

<div class="post"><div class="posttop"><div class="username">EdwinvdBorg</div><div class="date">10th May 2009, 12:43</div></div><div class="posttext">vr 08 mei 2009, 12:20 (AFX )<br />
<br />
AMSTERDAM -  De Nederlandse softwarepionier Jan Baan heeft de Amerikaanse internetgigant Google aan de haak geslagen om zijn nieuwe onderneming Cordys steviger in de markt te zetten. Cordys krijgt toegang tot de zakelijke gebruikers van Googlesoftware, variërend van mail tot documenten- en agendabeheer. De bedoeling is dat het nieuwe geesteskind van Baan een brug slaat tussen deze software en andere bedrijfssystemen. <br />
<br />
De samenwerking geschiedt met gesloten beurzen, zo liet een woordvoerder van Cordys vrijdag weten. De overeenkomst levert voor Cordys geld op als de gebruikers van Googleproducten ook de software van het bedrijf uit Putten inschakelen. Beide ondernemingen werken met software die niet op computers hoeft te worden geïnstalleerd, maar beschikbaar wordt gesteld via internet.<br />
<br />
Cordys kan nieuwe opbrengsten goed gebruiken. Volgens Het Financieele Dagblad heeft het bedrijf de afgelopen acht jaar ruim 200 miljoen euro verloren. Baan zou er een groot deel van zijn vermogen in gestoken hebben. Google moet gaan dienen als katalysator van een ’cashmachine’, aldus de topman in de zakenkrant. <br />
<br />
Baan zette Cordys in 2000 op, na een desastreus verlopen avontuur met Baan Company. Dit softwarebedrijf, jarenlang een hoogvlieger op de beurs, ging in de jaren negentig bijna ten onder na verhalen over geknoei in de boekhouding. In rechtszaken daarover is de conclusie getrokken dat er geen accountantsregels zijn overtreden.<br />
<br />
Bij Cordys werken inmiddels zeshonderd mensen, van wie de helft in India. Het bedrijf verwacht dit jaar, exclusief de opbrengsten van de overeenkomst met Google, een omzet van 40 miljoen euro te behalen. Volgens de woordvoerder maken bedrijven als Siemens en Kwik-Fit en instellingen als de Informatie Beheer Groep en de Wereldbank al gebruik van de software.</div></div><hr />



</div>
</body>
</html>